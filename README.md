---
title: "Dokumentasjon"
date: "19 januar 2017"
output: html_document
---


## Kart over ukentlig smittepress 


Lusekalkulatoren baserer seg på prognoser fra en statistisk modell som er utarbeidet med grunnlag i detaljerte merddata fra hele utsett av fisk i perioden 2012 – 2014, fra 25 lokaliteter langs kysten fra Rogaland til Sør-Trøndelag. Disse dataene omfatter lusetellinger på fiskenivå, innsett av rensefisk, lusebehandlinger og temperatur. Kun data som dekker perioden 1. mai til og med 31. desember er benyttet i modellen, fordi det er denne perioden som er forbundet med de største luseproblemene.
Modellen beregner forventet utvikling (rød kurve) av summen av kategoriene kjønnsmodne hunnlus og andre mobile stadier av lus på merdnivå, én, to og tre uker frem i tid. I tillegg beregnes intervallet (50 % konfidensintervall) som forventes å omfatte halvparten av fremtidige observasjoner (svarte kurver).
Beregningene baseres på informasjon om luseforekomst ved siste telling i gitte merd og hvorvidt det benyttes rensefisk eller ikke, der slik bruk er definert til minst 1% innblanding. I tillegg hentes automatisk inn beregninger av eksternt smittepress for gjeldende lokalitet, som inngår som en del av beregningsgrunnlaget i lusekalkulatoren. Dette smittepresset tilsvarer verdiene som vises i applikasjonen [Lusekart](/lusekart).
I tillegg til beregning av luseforekomster tre uker frem i tid, beregner lusekalkulatoren sannsynligheten for at det vil bli flere enn 0,5 kjønnsmodne hunnlus per fisk i merden. Dette er den gjeldne lokalitetsvise maksgrensen for lakselus. Disse tallene fremkommer oppe i venstre hjørne av gitte merdprognose, og er beregnet gitt at lusetallene for de mobile stadiene følger den forventede utviklingen (rød kurve), eller tallene som representerer nedre eller øvre 50 % intervall (svarte kurver).
Lusekalkulatoren er et produkt av prosjektet «Populasjonsmodell for lakselus» (FHF prosjekt 900970).
